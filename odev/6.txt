Paris’te Yaşar Kemal etkinlikleri

FRANSA’da Türkiye Mevsimi kapsamında müzikten edebiyata sahne sanatlarından güncel sanata kadar birçok alanda önemli etkinlikler gerçekleştiriliyor.

24 Kasım’da başlayan Türk haftasında ise fotoğraf sergilerinden açık oturumlara kadar etkinliklere Yaşar Kemal damgasını vuruyor.

Yarın akşam (27 Kasım cuma akşamı) Fransa’nın eski kültür bakanı Jacques Lang’ın da katılımıyla Yaşar Kemal onuruna özel bir gece düzenleniyor.

Türk derneklerinden ELELE’nin Paris 10. bölge belediyesi işbirliğiyle 28-29 Kasım tarihlerinde düzenlediği “Sayfalar Boyunca Türkiye” başlıklı, kitap fuarı kapsamında Yaşar Kemal’e özel bir bölüm ayrıldı.

Yazarın katılımıyla açılacak iki ayrı fotoğraf sergisi var.

İkisi de ELELE’nin merkez binasında görülebilecek.

Biri; 28 Kasım Cumartesi günü açılacak Güneş Karabuda’nın “Yaşar Kemal’in 50 Yıllık Portreleri”, diğeri de Lütfi Özgünaydın’ın “Yaşar Kemal’in Çukurova’sı”.

30 Aralık Çarşamba günü Fransa’da en çok Türk edebiyatı çevirisi yayımlayan Actes Sud Yayınevi’nin editörlerinden Timour Muhiddine’in moderatörlüğünde, Yaşar Kemal üzerine bir konferans düzenlenecek. Bu önemli konferansın katılımcıları arasında Nedim Gürsel, Latife Tekin, Zülfü Livaneli gibi, yine önemli isimler yer alıyor.

* * *

TÜRKİYE’DEN Fransa’ya giden sanatçılar, yazarlar orada Türkiye’yi tanıtıyorlar. St’ART Güncel Sanat Fuarı’nın bu yılki onur konuğu İstanbul.

Festivalin Edebiyat Buluşmaları bölümünde günümüzün tanınmış Türk yazarları, Fransız okurlarıyla buluşacak.

Konuk yazarlar Lâtife Tekin, Özdemir İnce, Tuncer Cücenoğlu. Türkiye Mevsimi boyunca, Fransa’da 9 aylık süreçte, 14 farklı disiplinde 441 etkinlik gerçekleştiriliyor. Mevsim 31 Mart 2010 tarihine kadar devam edecek.

Bu tür dışa açılmaların, Türkiye’nin tanınması açısından yararına hep tanıklık etmişimdir ve bunu dile getirmişimdir. Artık hepimiz biliyoruz ki, bir ülkenin tanıtılması için en doğru ve kalıcı araç kültürdür. Türkiye Mevsimi’nde de bu özellik öne çıkıyor.

Yabancı ülkeler, bizim kültürümüzü bir bütün halinde tanıyorlar.

İki kez Paris’e gittim, Türkiye’nin ilgi odağı olmasından mutlu oldum.

* * *

TARTIŞMALAR yapılabilir, ama unutmayalım ki bu tür faaliyetlerin sonucu yavaş yavaş alınır.