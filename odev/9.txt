
‘Edebiyatımızın önünü açacak yollar’

NOTOS ÖYKÜ’nün (*) yeni sayısında, iyi bir edebiyat okurunun merakını çekecek, kışkırtacak bir bölüm var:

“Edebiyatımızın önünü açacak yollar”

Dergi dosyanın gerekçesini şöyle özetlemiş:

“Yüksek düzeydeki yaratıcılık örneklerini iyi okumak, çözümlemek, kendimize göre sonuçlar çıkarmak, onları basamak yaparak yaratıcılığın yeni yollarını bulmak için tasarlayıp hazırladığımız bu bölüm, edebiyatımızın yol haritasını değiştirebilir mi?”

Bu sorunun yanıtını özel bölümdeki yazıları okuyarak bulabilirsiniz.

İyi bir okur, okuduğunla yetinmeyip, okuyacaklarını düşünür, onların yeni yollarını keşfetmeye girişir, yeni deneyler önerir. Edebiyat tarihi bütün bu çabaları ayıklayıp bize iyilerini bırakır.

Notos, edebiyatımızın son zamanlarında birbirine benzerliğin bulunduğunu belirtiyor.

Bu tür bölümlerin ya da dosyaların edebiyatta bir hareketlenmeyi doğuracağı için yararlı olduğu kanısındayım. Karşıt düşünceleri uyandırdığı için ayrı bir tartışma platformu oluşturmasıyla da ayrı bir işlevi üstleniyorlar.

* * *

SEMİH GÜMÜŞ’ün, Edebiyatımızın Önünü Açacak Yolların ve Biçimlerin Anlamı’nda iyi bir öncülüğü simgeleyen yapıtların arasından edebiyat eleştirisinin doğduğu saptamasına katılırım.

Estetik kuramlarının oluşmasında da bu ilişkinin ne kadar belirleyici olduğunu söylemeye belki gerek yok.

Yeni arayışlar için 20 okuma önerisi, okurun kuramsal alandan uygulama alanına geçişi sağlayan bir liste.

Hasan Bülent Kahraman, Bir Edebiyat Tasarlamak yazısında, Türk romanının üç parametreyi ihmal ettiği tezini savunduktan  sonra şu yargıya varıyor:

“Türk edebiyatı Amerikan edebiyatını hiç bilmiyor.”

Özcan Türkmen’in Nasıl Bir Yazar? -Oğuz Atay ve Orhan Pamuk’tan Sonra yazısındaki iki saptaması, o yazarlara yeni bir yaklaşıma yol açabilir:

“Oğuz Atay, Okurunu Bekleyen Yazar

Orhan Pamuk, Okurunu ‘Tuhaf’ Bulan Yazar

Bölümün başka yazarlarının adını da vermeliyim.

Deniz Gündoğan, Cem Akaş, Faruk Duman, Hande Öğüt, Cem Uçan, Özcan Doğan, Kaya Genç, Cihan Serdar Kızılcık, Ömer Ayhan.

* * *

EDEBİYAT her zaman yenilikleri özleyen ve bekleyen bir türdür.

Bu yazılar sizi böyle bir beklemeye çağırıyor, nedenini açıklayarak.

Düşündüren, tartışılacak bir bölüm.

(*) Notos Öykü, Ağustos-Eylül 2009. 
