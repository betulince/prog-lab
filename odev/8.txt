Ödüllü kitapları okuyun

TÜYAP Kitap Fuarı günlerinde, çeşitli ödül törenleri düzenleniyor.

Böylece, fuar süresince kitapseverler yeni ödül almış kitapları, daha mürekkebi kurumadan, edinebilme olanağına sahip oluyorlar.

Ben de bu ödüllerden söz ederek, okurlarımın listelerine yeni kitaplar ilave etmelerini salık vereceğim.

Bu yıl Haldun Taner Öykü Ödülü’nü, öykü edebiyatımızın genç adı Murat Özyaşar “Ayna Çarpması” isimli kitabıyla kazandı. Murat Özyaşar, aynı kitapla daha önce de Yunus Nadi Öykü Ödülü’nü almış idi.

Fuar döneminde sahibini bulan diğer ödüller ise şöyle:

Melih Cevdet Anday anısına Bodrum Ören Belediyesi’nin düzenlediği Melih Cevdet Anday Şiir Ödülü’nü bu yıl, Çıkmak İçin Bu Karanlıktan isimli kitabıyla Nihat Behram kazandı. Toplumcu şiirin başarılı temsilcilerinden Behram’ın son şiirlerini mutlaka okumalısınız.

Cevdet Kudret adına düzenlenen ödül, her yıl yazarın kaleme aldığı türlerden birine dönüşümlü olarak veriliyor. Bu yıl da, Cevdet Kudret Edebiyat Ödülleri, roman dalında verildi. Ödülü Yorgun Sevda isimli romanıyla İrfan Yalçın kazandı. İrfan Yalçın’ın edebiyata verdiği emeğin değerlendirilmesine çok sevindim.

Fuarın açılış gününde verilen ödül ise, Everest Yayınları’nın düzenlediği “Everest İlk Roman Ödülü”. Ödülün bu seneki sahibi Tu Ağacı isimli romanıyla Hamide Gönen. Gönen’e ödülle başlayan edebiyat serüveninde ben uzun ve başarılı bir gelecek diliyorum.

Nüzhet Erman Şiir Ödülü’nü ise, şiirimizin alçakgönüllü temsilcisi Şinasi Özdenoğlu kazandı.

FUARIN artık gelenekselleşen ödüllerinden olan Dünya Ödülleri çeşitli türlerde ve alanlarda sahiplerini buluyor.

Bu yılın yayınevi olarak Everest Yayınları ödüle değer bulundu. Ödüle layık görülen Everest yayınlarının tüm çalışanlarını buradan tekrar kutluyorum.

Yılın telif kitabı ödülünü iyi yazar, eski dostum Oya Baydar, Çöplüğün Generali ile kazandı. Toplumsal meselelere ve güncel olaylara, bir yazar sorumluluğu ve duyarlılığıyla değinen Baydar bu romanında da usta çizgisini devam ettiriyor.

Yılın çeviri ödülü ise iki iyi çevirmen arasında paylaştırıldı. Yılların usta çevirmeni, Alman edebiyatının en önemli yazarlarını dilimize kazandıran Sezer Duru ile başarılı çevirmen Püren Özgören ödülün sahibi oldular.

Sezer Duru, Thomas Bernhard’ın Yürümek/Evet isimli kitabıyla, Püren Özgören ise, Junot Diaz’ın Oscar Wao’nun Tuhaf Kısa Yaşamı isimli kitabıyla ödülü almaya hak kazandılar.

¡   ¡   ¡

BURADA bütün bir yılın ödüllerini saymıyorum, TÜYAP Kitap Fuarı sırasında ödülü almış ya da ödül töreni fuar sırasında düzenlenen ödüllerden söz ettim.

Dikkatli bir ziyaretçi, stantları dolaşırken yılın ödüllü kitaplarını da bulacaktır.

Fuar bütün ödül kazanan kitapları, tek bir çatı altında topladığı için bile ayrı bir öneme sahiptir.

 

Düzeltme: Dünkü yazımda, Sanat Fuarı’nın koleksiyoner onur ödülünü kazanan Lale-Cengiz Akıncı çiftinin soyadını Özakıncı olarak yazmışım. Bu hatadan dolayı kendilerinden özür diliyorum.

