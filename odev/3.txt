Arslanköy’de Hamlet Hamit olarak oynadı


OKUDUNUZ, Mersin Kenti Edebiyat Ödülü’nü Osman Şahin kazandı.

Ben bir kentin kültüre, edebiyata sahip çıkmasını yürekten desteklerim. Bu ödülü Mersin Ticaret ve Sanayi Odası birlikte düzenliyor.

Törende dikkatimi çeken olumlu bir tavırdan da söz edeyim. Şehrin bürokratik kurumlarından ve sivil toplum kuruluşlarından, atanan ve seçilen, bulunduğu kurumun en yüksek isimleri bu ödül töreninde bir aradaydılar. Yani kentin ismini taşıyan bir ödüle dört bir koldan sahip çıkıyorlardı. Kimler mi vardı: Vali Hüseyin Aksoy, Mersin Milletvekili İsa Gök, Mersin Büyükşehir Belediye Başkanı Macit Özcan, Mersin Ticaret ve Sanayi Odası Başkanı Şerafettin Aşut, Mersin Ticaret ve Sanayi Odası Meclis Başkanı Faik Burakgazi.

Ödülün verildiği 18 Aralık tarihi, Mersin Ticaret ve Sanayi Odası’nın 124. kuruluş yıldönümüne rastlıyor.

Osman Şahin Mersin’in Arslanköy’ünde doğdu. Elbette ödül törenine ellerinde çiçeklerle Arslanköylü kadınlar da gelmişlerdi.

Arslanköylü kadınların bir olayını anımsatmak istiyorum.

Açık oy gizli sayımın yapıldığı seçim günlerinde, hile yapılacağı kanısına varan Arslanköylü kadınlar seçim sandığını yetkililere teslim etmemişler, ancak jandarmaya vermişler. Bu yüzden, yargılanmışlarsa da aklanmışlar.

Politikanın keskin dişlileri arasında parçalanıp yok olmamışlar. Enerjilerini, çabalarını sanata yönlendirmişler.

Yanıma gelen yöresel kıyafetli bir hanım, Arslanköy Tiyatrosu’nun başkanı olduğunu, bizleri her gün okuduğunu söyledi.

Çok mutlu olduğumu belirtmeliyim doğrusu.

Shakespeare’in Hamlet’ini Hamit adıyla uyarlamışlar.

Bir zamanlar da ülkemizde Othello oyunu Arabın İntikamı adıyla oynanırmış, çevirileri de bu şekilde yapılmıştı.

Aşut’un anlattığına göre, Arslanköylülerin hepsi zeki, çalışkan ve yetenekliymiş.

Sözlerinin doğruluğunu Osman Şahin ispatlıyor.

* * *

ÖDÜL töreninde Atillâ Dorsay, Osman Şahin’in sinemaya uyarlanan eserleri üzerine konuştu.

Semih Gümüş yazarlığını anlattı.

Ben de konuşanlar arasındaydım.

Osman Şahin de, yazdığı öyküler üzerine birkaç cümle söyledi.

Aslında Türk sinemasının iyi edebiyatçılardan yararlanması, filmlerin kalitesini de yükseltiyor.

Yılmaz Güney bir gün Osman Şahin’e şöyle demiş: “Senin her öykün film olabilir, çünkü görsel açıdan zenginlik taşıyor.”

Osman Şahin’in ödül törenine üniversiteden çevre belediye başkanlarına kadar herkes geldi. Bu destek bana geleceğe dair umut verdi doğrusu.

Mersin’de bir Devlet Opera ve Balesi’nin varlığı da o kentin kültürel kimlik kazanmasında büyük etkenlerden biri olduğuna inanıyorum.

Mersinliler, opera ve baleye yoğun ilgi gösteriyorlarmış.

Festivalin de Mersin’e büyük katkısı olduğunu unutmayalım.

Mersin denilince akla ressam Ahmet Yeşil’in geldiğini biliyorsunuz, Fransa’daki bir galeriden kendisine yeni bir teklif gelmiş. Çok sevindim.

İstanbul-İzmir-Ankara üçlüsünün dışındaki kentlerde düzenlenen ödüller, festivaller, sergiler Türkiye’de sanatın yaygınlaştığının göstergesi.

* * *

KÜLTÜR, sanat, edebiyat, kentleri güzelleştiriyor. 