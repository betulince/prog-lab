Altın Kitaplar Yayınevi ellinci yaşını kutluyor

ALTIN KİTAPLAR YAYINEVİ, 50. yayın yılını kutluyor.

Altın Kitaplar, 1959 yılında Aziz Bozkurt ve Fethi Ul tarafından kuruldu, kısa bir süre sonra Dr. Turhan Bozkurt da yönetime katıldı.

İlk olarak Cronin’in Mağlup Olmayacaksın romanı yayımlandı. Bugüne kadar yayımlanan kitap sayısı 5.000’e ulaştı.

50. yıl için düzenlenen 9 Aralık akşamındaki yemeğe Da Vinci Şifresi romanıyla bütün dünyada satış rekorları kıran Dan Brown da geliyor.


Dan Brown’ın yeni kitabı Kayıp Sembol de o gün kitapçılara dağıtılacak.


Altın Kitaplar geniş bir yayın yelpazesi olan yayınevlerinden biri. Yayıncılığa en çok satanlar kitaplarını yayınlamakla başladı, daha sonra bütün türleri kapsayan bir yayın politikası geliştirdi.


Şimdi de yayın dünyasındaki gücünü, önemini sürdürüyor.


* * *

BENİM meslek ve yazarlık yaşamımda, uzun süre çalıştığım, Altın Kitaplar’ın çok önemli yeri vardır. İkisi de aramızdan ayrılan Ercan Arıklı ile İsmail Cem’in çıkardıkları haftalık ABC Gazetesi’nde sanat sayfasını yönetiyor, kitap ve edebiyat yazıları yazıyordum. Bir gün Dr. Turhan Bozkurt, bir kitap için fikrimi sormaya geldi, bir inceleme yaptım, sonra da, bizimle çalışır mısınız, dedi. Bu cümleden sonra birlikte çalışma yıllarım başladı.

Onunla birlikte en çok satanlar çizgisini yok etmeden yeni dizilere başladık, Dünya Klasikleri ile Nobel Dizisi’ne bu dizinin bütün kitaplarına önsöz yazdım.

Doktor  -bütün basın, kitap dünyası ona öyle hitap ederdi- bir gün bana bir sürpriz yaptı, dar diziden bir kitap getirdi, emek verdiğim kitaplardan biriydi, iç kapakta bir yazı gördüm:


“Bu dizi Doğan Hızlan başkanlığında bir kurul tarafından hazırlanmıştır.”


Klasikler, Nobel ödüllü kitaplar dizisine bizim yazarlarımızı da kattık. Öylece her türde iyi kitaplar yayımlayan bir yayınevi durumuna yükseldik. Yayınevinde danışmanlık yaptığım zaman da, yönetirken de bir çalışan değil bir patron gibiydim. Bana bu yetkiyi de, bu gücü de vermişlerdi. Çok seyrek görüştüğüm rahmetli Aziz Bozkurt da, bugün de aramızda olan Fethi Ul da -ki ona hepimiz ‘Doktor’ gibi ‘Fethi Enişte’ derdik- hepimiz bir ailenin bireyleri gibiydik.

Patronlar dahil en özgür çalışma koşulları benim yayıncılığımı, yazarlığımı etkiledi, geliştirdi.


Ayrıca Yeni Edebiyat adlı bir dergi de çıkardık.


* * *


ALTIN KİTAPLAR YAYINEVİ’nin 50. yılını kutluyorum, nice uzun yayın yılları diliyorum.