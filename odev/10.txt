
TGC ödülleri dağıtıldı


TÜRKİYE Gazeteciler Cemiyeti’nin sansürün kaldırılış günü olan 24 Temmuz günü dağıtılan ödülleri Dolmabahçe Sarayı’nın bahçesinde yapılan bir törenle verildi.

24 Temmuz 1908’de İkinci Meşrutiyet’in ilanıyla basından sansür kaldırılmıştı. Elbette bugün de bunun tam gerçekleşemediğini belirtmek gerekir, çünkü iktidarlar eleştiriye tahammül etmedikçe, başarısızlıklarını kamuoyuna yansıtan basını düşman gördükçe; sansürün tam olarak kaldırıldığını veya kaldırılacağını ne yazık ki söyleyemeyiz.

Daha doğrusu sansür kelimesiyle ifade edilmese de, gazetecileri, yazarları yasalar hálá cezalandırıyor.

Bu yılın özgürlük ödüllerini Rıza Türmen ile Nedim Şener aldılar.

Büyük Seçici Kurul’un ödül gerekçesi şöyleydi:

"Türkiye’de Soruşturma - Araştırmacı Gazetecilik alanındaki haberleri ile kamuoyunu ve dünyayı derinden etkileyen gazeteci Hrant Dink cinayetinin aydınlatılması konusunda Milliyet Gazetesi’nde yayınlanan haberleri ve bunları genişleterek kaleme aldığı ’Dink Cinayeti’nin İstihbarat Yalanları’ adlı kitabıyla halkın gerçekleri öğrenme ve bilgi edinme hakkının sağlanmasında gösterdiği gazetecilik sorumluluğuyla hareket ederek Türkiye’de ifade özgürlüğü hakkının temel hak ve özgürlüklerin omurgası olduğunu yeniden hatırlatması nedeniyle gazeteci Nedim Şener’e, Türkiye’de insan haklarının ve ifade özgürlüğünün benimsenmesi ve evrensel hukuk ilkelerinin yaygınlaştırılmasındaki yetkin görüşleriyle kamuoyunu aydınlatan ve yol gösteren tüm çalışmalarından dolayı Rıza Türmen’e verilmesi kararlaştırılmıştır."

* * *

DOLMABAHÇE Sarayı’ndaki bu toplantılar, bir yandan da gazetecilerin buluşmasını sağlıyor.

Ödül alanlardan sonra, sürekli basın kartı alanlara da kartları verildi.

Ödül alanlar ne diyor? Mesleklerindeki başarılarının ardındaki kişiliklerini nasıl tanımlıyorlar?

Nedim Şener, kendi ifadeleriyle şöyle tanımlıyor:

"Aptal yerine konmak istemeyen sıradan bir yurttaşım. Maddi imkánlarımız farklı olsa da herkesin insan olarak hayat önünde eşit olduğunu düşünürüm. Gazeteciliği de okur gözüyle yaparım. Yani ben nasıl bir haber okumak istersem öyle haber yapmaya çalışıyorum. Gazete okurlarını çok ciddiye alıyorum. Onları aptal yerine koymam ve perde arkasındaki gerçekleri onlara anlatmaya çalışırım."

Rıza Türmen ise:

"Özgür bir birey olmayı seviyorum. Özel yaşam benim için çok önemli. Bu alandaki özgürlüğü korumak, kimseye dokundurtmamak benim için çok önemli. İnsanları tek birey olarak görmek, onları tanımak, onları dinlemek, onlara ulaşmak benim için enteresan olan. İnsanları kitleselleştirmek, onları bir topluma, cemaate aidiyetleriyle tanımlamak, rakamlarla ifade etmek beni rahatsız eder. Kavgacı değilim, yaptığım şeyleri çok ciddiye almam. İnsan yaptığı işlerin dışında durabilmeli biraz, onlarla kendiyle alay edebilmeli. Hiçbir şeyi gereğinden fazla ciddiye almamalı insan."

* * *

YALNIZ basın mensuplarının değil, bu ülkede yaşayan herkes, gerçek bir basın özgürlüğünün özlemini çekiyor.

O gün geldiğinde gerçek bir bayramı kutlayacağız. 